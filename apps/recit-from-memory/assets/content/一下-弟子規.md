# 一下 - 弟子規

親有過，諫使更。怡吾色，柔吾聲。
諫不入，悅復諫。號泣隨，撻無怨。
親有疾，藥先嘗。晝夜侍，不離床。
喪三年，常悲咽。居處變，酒肉絕。
喪盡禮，祭盡誠。事死者，如事生。

兄道友，弟道恭，兄弟睦，孝在中。
財物輕，怨何生。言語忍，忿自泯。
或飲食，或坐走，長者先，幼者後。
長呼人，即代叫。人不在，己即到。
稱尊長，勿呼名。對尊長，勿見能。
路遇長，疾趨揖，長無言，退恭立。
騎下馬，乘下車。過猶待，百步餘。
長者立，幼勿坐。長者坐，命乃坐。
尊長前，聲要低。低不聞，卻非宜。
進必趨，退必遲。問起對，視勿移。
事諸父，如事父。事諸兄，如事兄。

朝起早，夜眠遲，老易至，惜此時。
晨必盥，兼漱口，便溺回，輒淨手。
冠必正，紐必結，襪與履，俱緊切。
置冠服，有定位，勿亂頓，致污穢。
